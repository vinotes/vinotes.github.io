#+BEGIN_COMMENT
.. title: പയ്യന്റെ മനസ്സിറങ്ങിയോടി
.. slug: payyantemanasiranioodi
.. date: 2024-02-27 21:25:45 UTC+00:00
.. tags: satire, comedy, payyan, പയ്യൻ
.. category: Malayalam
.. link: 
.. description: 
.. type: text

#+END_COMMENT

ഇതാദ്യമായല്ല. എങ്കിലും ഒരു അങ്കലാപ്പ്.  ന്യൂനമായെങ്കിലും, ഇല്ലാതില്ല അല്പം വട്ട് പയ്യന് എന്ന
അഭിപ്രായം ആബാലവൃദ്ധം. ഗുണദോഷിച്ചുവളർത്താൻ മെനക്കെടാത്തതു കൊണ്ടാവാം ഇങ്ങനെന്നെയൊക്കെ എന്ന്
ആശ്വസിച്ചു.

യാത്രയുടെ തുടക്കത്തിൽ എവിടെയെങ്കിലും ഒന്ന് തേങ്ങയുടയ്ക്കണം എന്ന് തോന്നി. ശ്രീ ഹൃദയ യാദവകുല മുരളീഗാന
വിനോദ മോഹനകര. പഠ ! അവിടെ തന്നെ ഉടച്ചു നാളികേരം. കർപ്പൂരവും കത്തിച്ചു. കുറച്ചുനേരം ഗമധനിസ-യിൽ
വട്ടത്തിരിഞ്ഞു. പിന്നെ നിമ്നോന്നതമായ ആ സ്വരങ്ങളിൽ അങ്ങോട്ടും ഇങ്ങോട്ടും നടന്നു. ഒരു തേങ്ങാപ്പൂളെടുത്ത്
കീശയിലിട്ടു. സന്തോഷായി. നേരെ വിട്ടു വടക്കോട്ട്.

ആര്യവർത്തത്തിന്റെ ചരിത്രത്തെപ്പറ്റി ആലോചിച്ചു. ആരൊക്കയോ വരുണു. എവിടോയെക്കൊയോ പോണു. ഉള്ളതിനെ
പൊളിക്കുന്നു. പുതിയത് പണിയുന്നു. സങ്കൽപ്പത്തിന് ഒറ്റപ്പേര് മതിയെന്ന് വാദിക്കുന്നു. ആ പേരിൽ ചറപറാ
ഹിംസിക്കുന്നു. അതിന്റെ ഇടയിൽ, ഹൈ! മാൽകോൺസ് അല്ലേ ആ കേൾക്കുന്നത്. കുറച്ചുനേരം ഗമധനിസ-യിൽ
വട്ടത്തിരിഞ്ഞു. സംഗീതമെങ്കിലും രക്ഷപെട്ടല്ലോ എന്ന് കരുതി ഗുരുക്കന്മാർക്ക് മനസ്സിൽ മുറുക്കാൻ
മേടിച്ചുകൊടുത്ത് നേരെ തെക്കോട്ട് തീവണ്ടി പിടിച്ചു. ജനലിന്റെ അരികിൽ ഇരുന്നു കാറ്റുകൊണ്ട് ഉറങ്ങി.

 ചുറ്റും പല ഉപകരണങ്ങൾ ചിലയ്ക്കുന്നു. മനസിന്നെ നാല് അശ്വിനികൾ നാലുഭാഗത്തേക്ക് വലിക്കുന്നു.

 എന്റെ കൈകാലുകൾ വിടൂ. നിങ്ങൾക്കെന്ത് വേണം പറയൂ.!  \\
 നിന്റെ സമയം. അതാണ് ഞങ്ങൾക്ക് വേണ്ടത്.  \\
 കടവുളേ, കാലനാണല്ലോ കാലം ചോദിച്ച് കാലുപിടിച്ചു വലിക്കുന്നത്. പക്ഷെ എവിടെയോ ഒരു പരിചയം. ഓ,
 കാലനല്ല, വിശപ്പാണ്. ചിന്തകൾക്ക് ഭക്ഷണം വേണം. ഉപകരണങ്ങൾ കയ്യിലെടുത്തു. എവിടെയൊക്കെയോ കയറി
 വാരി വലിച്ചു തിന്നു. മനസ്സിന്റെ ഭക്ഷണരീതിയിൽ ചിട്ടവരുത്തേണ്ടതിനെ കുറിച്ച് അദൃശ്യവൈദ്യന്മാർ
 ആഞ്ഞുപദേശിച്ചതിനെകുറിച്ചോർത്തു. 'ഹെൽത്തി' എന്ന് പേരുള്ള ഒരുതരം ഭക്ഷണം മാത്രമേ
 തിന്നാവൂത്രേ. മധുരമത്രെയും ഒഴിവാക്കണം. പക്ഷേ ഈ മനസ്സിന് ഇനിയും ഹെൽത്തിയാവാൻ
 സാധിച്ചിട്ടില്ല. ഭഗീരഥേട്ടനെ ഒന്ന് പ്രസംശിച്ചു. രുചിയുള്ള, വറുത്തുപൊരിച്ച, പൊരിച്ചുമൊരിച്ച,
 പഞ്ചസാരതൈലത്തിൽ മുക്കിയ ഇത്രയധികം വസ്തുക്കൾ ചുറ്റും മീഡിയകണക്കെ നിറഞ്ഞുനിൽക്കേ, ആർത്തിയെ
 ബന്ധിക്കേണ്ടതുണ്ടോ? ചോദ്യം തന്നോടുതന്നെ.  പക്ഷേ, അങ്ങനെ ലോഭങ്ങളെ പൂട്ടിയ ആളുകൾ
 പുസ്തകങ്ങളെഴുതുന്നുവെത്രെ. പടി പടിയായുള്ള ഉപദേശങ്ങൾ നിറഞ്ഞ ഒരു മുത്തുച്ചിപ്പി. ഈ പുസ്തകം വായിച്ചാൽ
 സ്വയം സഹായിക്കാൻ പറ്റുമെത്രെ. ഭഗീരഥേട്ടനെ വീണ്ടും പ്രസംശിച്ചു. ങ്ഹാ, എന്തായാലും ഈ വരുന്ന
 തിങ്കളാഴ്ച്ച തുടങ്ങാം.

ദാ, ഒരു നിശാശലഭം. എവിടെ? പോയോ? പോയി.\\
അതെന്താ അവിടെ? മലയുടെ മുകളിൽ. \\
അത് ചന്ദ്രൻ. \\
അയാൾക്കെന്താ അവിടെ കാര്യം? \\
നക്ഷത്രങ്ങളെ കൂടി ഭൂമിയോട് യുദ്ധത്തിന് വന്നതാണെത്രെ. \\
എന്നിട്ടെന്താ ഒന്നും നടക്കാത്തത് ? \\
ഇപ്പോൾ സീസ്‌ഫയറാണ്  വെടിനിരോധനം. ചർച്ചനടന്നുകൊണ്ടിരിക്കുകയാണ്   \\
സൂര്യനാണ് വിഭീഷണന്റെ റോൾ. \\
അയാൾ ഈ പണിക്ക് പറ്റുമോ? കടലിൽ പാലമിട്ടാൽ, കടക്കുന്നത് വരെ രാമായണാ, പിന്നെ തേരാപാരായണാന്നാണ്. 
ങ്ഹേ? ഞാൻ കേട്ടിട്ടുള്ളത് പാലം കടക്കുന്നത് വരെ രാമാ, കടന്നാൽ നീ പോമാന്നാണ്. \\
അതെന്തായാലും വേണ്ടില്ല, സംഭവം രാത്രിയായാൽ അയാൾ ചന്ദ്രന്റെ കൂടെയാണ്. \\
അതൊക്കെ മൂപ്പരുടെ വെറും തരികിടയല്ലേ. നീ നോക്കിക്കോ, ചന്ദ്രൻ ശശിയാവും, അല്ലെങ്കിൽ സോമൻ, തീർച്ച!  \\
യുദ്ധം അപ്പൊ തീരൊ ? \\
ഏഹ്, യുദ്ധം എപ്പോഴും ഉണ്ടാവും. ഇഷ്ടപ്പടിക്ക്! ഇവരെല്ലാവരും കൂടി നമ്മളെയിട്ട് ഇങ്ങനെ കറക്കും അത്രതന്നെ.



